# Wprowadzenie

Cześć! 

Na wstępie chciałbym powiedzieć - niezmiernie się cieszę, że tutaj trafiłeś. Oznacza to bowiem, że interesujesz się jednym z najlepszych frameworków JS jaki kiedykolwiek powstał. I bardzo dobrze! React to wiodący framework i na chwilę obecną nic nie wskazuje na jego detronizację. Co czyni z React-a tak często wybierane i lubiane narzędzie? Szczerze mówiąc, myślę, że dużo rzeczy, ale najbardziej... fakt, że React to tak naprawdę nie jest framework! Tak, tak, React to w gruncie rzeczy "tylko" bibloteka odpowiedzialna za tzw. widok aplikacji. Jak miałeś kiedyś do czynienia z MVC, React to tylko "V"!   
Można zapytać - jak? Skoro to tylko biblioteka odpowiedzialna za widok, to jakim cudem jest tak popularna i do tego tyle dużych aplikacji jest w niej napisanych \(Netflix w sumie jest dość duży, fakt\). I tu dochodzimy do sedna - React jest fajny, ale jego ekosystem - jest rewelacyjny! To co jest tutaj genialne, to fakt, że możemy każdy projekt dostosować do swoich potrzeb. Dla małej aplikacji wystarczy sam React plus może kilka mniejszych paczek z npm-u. Do większej możemy dorzucić np. **Redux** i **React-Router**. Są to prawdopodobnie najbardziej popularne projekty wykorzystywane razem z React-em, ale wcale nie są one obowiązkowe! W tym tutorialu będą one użyte, ba, użyjemy nawet paru innych zaawanosowanych narzędzi jak np. **Redux-Saga** czy **Immutable.js**, ale tak naprawdę całość dałoby się napisać tylko w React-cie. Ja zdecydowałem się na ich włączenie tylko po to, by pokazać jak ich używać.  
Po ukończeniu tego kursu będziesz z powodzeniem używał Redux-a razem z React-em oraz Redux-Saga razem z Redux-em \(nie, nie będzie Thunk-a, chyba, że w jakiejś osobnej, bonusowej ścieżce, ale na razie to tylko plany\).



